jokhu ne loTa munh se lagaayaa to paani mein sakht badbu aai. gangi se bola,
"yeh kaisa paani hai? maare baas ke piya nahi jaata. galaa sukhaa jaa rahaa aur
tu sadaa paani pilae deti hae."

gangi harroz shaam ko paani bhar liya karti thi. kuwaan dur tha. baar baar jaana
mushkil tha. kal woh paani laai to us mein bu bilkul nah thi. aaj paani mein
badbu kaisi? loTa naa se lagaaya to sachmuch badbu thi. zaroor koi jaanwar
kuwaan mein gir kar mar gaya hoga. magar dusra paani kahaan se aae? Thakur ke
kuwan par kaun chadhne dega? dur se log DaanT bataaenge. saahu ka kuwaan gaaon
ke us sir par hi. magar wahaan bhi kaun paani bharne dega? koi kuwaan gaaon mein
hai nahi.

jokhu kai din se beemar hai. Kuch der tak to pyaas roke chup paraa rahaa, phir
bolaa, "ab to maare pyaas ke rahaa nahi jaata. la, thora apni naak band karke pi
lu."

gangi ne paani na diyaa. kharaab paani peene se bimaari baRh jaayegi, itna jaani
thi, mahar yeh nah jaanti thi ke paani ko ubaal dene se us ki kharaabi jaati
rehti hai. boli, "yeh paani kaise piyoge? nah jaane kaun jaanwar maraa hai.
kuwen se main dusra paani laaye deti hu."

jokhu ne (taHjab?) se us ki taraf dekha. "dusra paani kahaan se laayegi?"

"Thakur aur saahu ke do kuwen to hai. kya ek lota paani nah bharne denge?"

"haath paaon turwaa aae gi, aur kuchh nah hoga. baiTh chupke se. brahman deowta
aa aashirwaad denge, laaThi maarenge. saahuji ak ke paanch lenge. gareebi kaa
dard kaun samajhta hai? ham to mar bhi jaate hain to koi darwaaze par jhankne 
nahin aata, kandhaa deta to baRi baat hai. aise log kuwen se paani bharne 
denge?" in lafzon mein kaRwa sach tha. gangi kya jawaab deti. lekin us ne wah 
badbudaar paani peene ko nah diyaa.
